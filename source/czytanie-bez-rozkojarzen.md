czytanie bez rozkojarzeń 
2010-08-21#1
/undistracted-reading

Czytanie jest jedną z moich ulubionych rzeczy na świecie. Wiem, że nie jestem w tym sam – istnieje sporo osób, które podzielają to zainteresowanie. Jednak czytelnicy w dzisiejszych czasach stają przed ciekawymi wyzwaniami: istnieje więcej rzeczy do przeczytania niż kiedykolwiek, w bardzo różnych formach, nowe pozycje do przeczytania pojawiają się każdego dnia, a miliony rozkojarzeń przeszkadzają ci w procesie czytania (wiele z tych rozkojarzeń przybiera formę czytania innych rzeczy).

Ilość rodzajów materiałów do czytania zdaje się ciągle rosnąć: od 
tradycyjnych papierowych książek, gazet i czasopism do blogów, artykułów
 online, forum, tweetów, facebooka, emaili, newsletterów i wiele innych.
 Każdy z tych rodzajów materiałów do przeczytania stanowi wiecznie 
rosnącą i często przekraczającą nasze możliwości listę rzeczy do 
przeczytania, z którą musimy się uporać: skrzynka email, czytnik RSS z 
najnowszymi postami z blogów, różne strony z newsami, posty na forum, 
aktualności etc.

Bycie na bieżąco ze wszystkimi tymi listami staje się prawie 
niemożliwe – jest to pełnoetatowa praca sama w sobie. Moim rozwiązaniem 
jest poddanie się – bycie na bieżąco nie jest faktyczną potrzebą – i 
zmniejszenie ilości aktualności tak bardzo jak to tylko możliwe. Zatem 
ograniczyłem moje listy blogów do tych niezbędnych, prawie nie używam 
emaila, na twitterze i facebooku mam tylko kilku znajomych. Nie jestem 
zatem najbardziej aktualnym facetem i nie uszczęśliwiam ludzi poprzez 
dodanie ich do list znajomych… a życie płynie dalej.

Jednak nawet przy zmniejszonej liście rzeczy do przeczytania, samo 
czytanie może stanowić wyzwanie: jak sobie poradzić z rozkojarzeniami? 
Jest to niezwykle trudne, gdyż każda forma czytania odciąga nas od 
innych form, a alerty i powiadomienia przychodzą cały czas, nie 
wspominając już o innych formach komunikacji, jak telefony, komunikatory
 i ludzie, którzy potrzebują naszej uwagi na żywo.

Oto moje sposoby na czytanie bez rozkojarzeń:

1. **Książki**. Moim ulubionym rodzajem czytania są 
  powieści. Rzadko czytam książki non-fiction, chociaż sam jestem pisarzem
  non-fiction. I chociaż iPad i Kindle stanowią bardzo przyjazne formy 
  czytania książek, to również zawierają w sobie sporo rozkojarzeń. Więc 
  najbardziej kocham papierowe książki, ze względu na ich prostotę i brak 
  możliwości robienia z nimi innych rzeczy podczas ich czytania. Wyłącz 
  komputer, telefon, znajdź ciche miejsce i po prostu czytaj. Spróbuj 
  robić to w dużych blokach czasu: 30 minut, godzina albo więcej, a po 
  prostu zatopisz się w innym świecie. Po prostu piękne.

2. **Blogi**. Uwielbiam czytać blogi, chociaż teraz śledzę ich dużo mniej niż kilka lat temu. Ograniczyłem moją listę czytelniczą i używam Google Readera do szybkiego przejścia przez wszystkie jej pozycje. Gdy znajdę jakiś post, który chcę przeczytać w całości, bez rozkojarzeń, otwieram go w nowym oknie przeglądarki – nie na nowej karcie, lecz na nowym oknie, bez żadnych innych kart – i używam [Readability](https://www.readability.com/) lub podobnego narzędzia, by skupić się tylko na tekście. Wtedy czytam bez przełączania się na jakąkolwiek inną rzecz, aż skończę.

	Tutaj, na blogu mnmlista, ograniczyłem moje posty tylko do tekstu. Wykonałem pracę za ciebie, by można było czytać bez rozkojarzeń. Na innych blogach musisz wykonać tę pracę samodzielnie – zainstaluj Readability i uruchom je, gdy chcesz przeczytać artykuł bez rozkojarzeń. To jest OK. Trochę pracy jeszcze nikogo nie zabiło. Poza moim wujkiem, chociaż jego zabiło chyba bardziej narzekanie na tę pracę niż sama praca.

3. **Skoncentrowane przeglądanie sieci**. Jeśli otworzysz kilka kart, utrzymuj skupienie używając prostej usługi [Instapaper](http://www.instapaper.com/), jaką niedawno odkryłem. Wszystkie swoje otwarte karty w przeglądarce dodaj do Instapaper, by móc je przeczytać później, po jednej na raz, gdy będziesz mieć trochę czasu bez innych rozkojarzeń.

4. **Email, Twitter, Facebook**. Generalnie, używaj ich jak najmniej. Prowadzą one do rozkojarzeń, które przeszkadzają w czytaniu, pracy etc. Otwieraj je na 5 minut, rób szybki skan aktualności, zaktualizuj status lub odpowiedz na coś, jeśli jest to potrzebne, a następnie wyłącz aplikację. Otwieraj tylko jedną taką aplikację na raz, zajmij się nią ze skupieniem i zamknij. Rób to w regularnych odstępach czasu – np. 5 minut po każdej równej godzinie, albo np. 2-3 razy dziennie.

5. **Aktualności ze świata**. Nie czytam dużo aktualności. Prowadzą one do dużej ilości rozkojarzeń. Kiedy jednak to robię, otwieram kilka artykułów, które wyglądają interesująco, skanuję je i wklejam do Instapaper te, które chcę przeczytać później. A gdy potem mam trochę czasu, to w Instapaper czytam po kolei artykuły bez rozkojarzeń.
