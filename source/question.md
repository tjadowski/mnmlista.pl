minimalistyczne pytanie to najważniejsza rzecz
2017-04-27#1
/question

Istnieje błędne przekonanie dotyczące ruchu minimalistycznego; przekonanie, że należy skrajnie ograniczyć liczbę posiadanych rzeczy, do mniej niż stu przedmiotów, albo że dom minimalisty jest pusty i biały. To może blokować niektórych i wyzwalać innych.
Ale nie na tym polega minimalizm, przynajmniej nie dla mnie.

Nie polega na mówieniu ludziom, że nie mogą mieć bałaganu albo że nie powinni prawie nic posiadać. W ogóle nie chodzi tutaj o stan posiadania, tak naprawdę. 

Chodzi o zadanie prostego pytania: co jest ważne dla Ciebie?

Jeśli nie masz zbyt dużo pieniędzy i musisz zapewnić sobie środki do życia, oczywista odpowiedź na to pytanie brzmi: jedzenie, pieniądze na czynsz, opłaty i inne podstawowe rzeczy. W tym przypadku dobrze jest zadać sobie pytanie "co jest ważne dla Ciebie?", aby skupić się na tym, co konieczne do przetrwania, i nie rozpraszać swojej uwagi niczym innym.  

Byłem ubogi i wiem, że często odwracałem uwagę od tego, co ważne, ponieważ nie chciałem myśleć o swojej biedzie. 
Wpadłem głęboko w długi, ponieważ wydawałem pieniądze w sposób przypadkowy, zamiast zadbać o swoje podstawowe potrzeby.

Jeśli masz zbyt dużo przedmiotów, może nie musisz się martwić o przeżycie na podstawowym poziomie. W rzeczywistości może Twoim problemem
jest brak jakichkolwiek limitów finansowych i to, że możesz zamówić, co tylko chcesz, kiedykolwiek chcesz. W takim przypadku zadanie pytania
"co jest ważne dla Ciebie?" jest dobrym pomysłem, ponieważ pozwoli Ci odkryć, co jest dla Ciebie najistotniejsze. 

Doświadczyłem tego również i wiem, jak łatwo jest zatracić się w nadmiarze, wśród zbyt wielu opcji wyboru i strwonić swoje życie na zamawianiu przedmiotów i zajmowaniu się błahostkami. Życie jest zbyt krótkie i cenne, aby je tracić na coś takiego.

To pytanie nie dotyczy w ogóle rzeczy czy wydawania pieniędzy. Może chodzić o uświadomienie sobie, na czym chcesz się skupić w życiu: 
czy lepiej jest zajmować się maksymalnie wieloma rzeczami, czy osiągnąć coś istotnego w jednej czy dwóch dziedzinach.

Może chodzić o zrozumienie, kogo chcesz w swoim życiu: czy chcesz mieć tak wielu przyjaciół i znajomych, jak to tylko możliwe, czy wybierzesz kilku, którzy będą dla Ciebie oparciem?

Może chodzić o decyzję, jak chcesz wypełnić swój dzień: chcesz spróbować
zrobić wszystko czy jest kilka rzeczy, które znaczą dla Ciebie najwięcej?
Możliwe, że gdy odrzucisz część możliwości, będziesz miał więcej przestrzeni na to, co ważne i co czyni Cię szczęśliwym.

Może chodzić o to, co pozwala Ci odnaleźć sens. Co daje Ci zadowolenie. Co ma wpływ
na innych wokół Ciebie, na Twoją społeczność.

Moja odpowiedź, odpowiedzi innych minimalistów… tak naprawdę nie mają
znaczenia. Co jest naprawdę ważne, to zadanie sobie tego pytania i
zagłębienie się w tym, co znajdziesz. Twoja odpowiedź nie musi być kategoryczna;
nawet namysł nad pytaniem dla wielu z nas może oznaczać głęboką zmianę: przejście 
od zwykłego robienia rzeczy do robienia ich bardziej świadomie, z
większą ciekawością, z większym zainteresowaniem w obszarach, które
czynią nasze życie _żywym_.

